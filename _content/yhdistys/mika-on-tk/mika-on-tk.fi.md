---
title: Mikä on TK?
---
![TK logo](/logos/tklogo-musta.svg)

## Mikä on TK?

Teekkarikomissio (TK) on yhteensitova kontaktifoorumi Turussa toimiville teekkariyhdistyksille. TK on kaksikielinen yhdistys. Teekkarikomission jäseniä ovat Kemistklubben, DaTe, Digit, Nucleus, Adamas, Machina, Asklepio, Optima ja Efficio.

Yhdistys ylläpitää Turun yliopiston ja Åbo Akademin teekkariopiskelijoiden yhteistyötä ja vastaa turkulaisen teekkarikulttuurin ylläpitämisestä ja kehittämisestä. Yhdistys ylläpitää suhteita jäsenjärjestöjen lisäksi tiedekuntiin, ylioppilaskuntiin, muiden paikkakuntien teekkariyhdistyksiin ja ylioppilaskuntiin sekä paikallisiin diplomi-insinööriyhdistyksiin ja alumnikerhoihin.

Teekkarikomission näkyvimmät tapahtumat ovat Wappuaattona järjestettävät Yhteislakitus, Paavo Nurmen patsaan lakitus sekä Wappupäivän Teekkarikaste. Lisäksi TK järjestää paikalliset jäynäkilpailut, Eldprowetin fukseille, PikkuWapun, sitsejä ja muita tapahtumia.

Teekkarikomissio perustettiin 27.4.2000. Kemistklubben vid Åbo Akademi rf oli pitkään toiminut ainoana teekkarijärjestönä Turussa, kunnes syksyllä 1999 perustettiin uudet tietotekniikan ainejärjestöt: Datateknologerna vid Åbo Akademi rf ja Digit ry. Näin ollen nousikin siis tarve perustaa perustaa yhteinen kattojärjestö kaikille turkulaisille teekkarikilloille. Yhdistyksen keskeisiin perustamissyihin kuului turkulaisen teekkarilakin hallinnointi, sillä Kemistklubben vastasi tästä aiemmin. Myös jäynäkisat olivat yhdistyksen toiminnan keskiössä alkuajoista asti. Nucleus liittyi TK:n jäseneksi vuonna 2008. 2020-luvulla Teekkarikomission jäsenmäärä on moninkertaistunut uusien kiltojen perustamisen myötä.

![](https://tyteekkarit.kuvat.fi/kuvat/Teekkarikomissio+-+Teknologkommissionen/2024/Paavo+Nurmen+lakitus+-+Paavo+Nurmi+m%C3%B6ssp%C3%A5l%C3%A4ggning/msg5630379088-79557.jpg)
