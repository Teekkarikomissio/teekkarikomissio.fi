---
title: Teekkarikaste
---
# Teekkarikaste



Wappuna 1966 järjestettiin Tampereella Suomen ensimmäinen teekkarikaste Tammerkoskessa. Perinteestä on sittemmin tullut tärkeä osa teekkarikulttuuria ja se on levinnyt lukuisiin muihinkin teekkarikaupunkeihin, kuten Turkuun. Turussa ensimmäinen teekkarikaste toteutettiin Aurajoessa 1.5.2022 osoitteessa Itäinen Rantakatu 48. 

Teekkarikaste symboloi sitä, kuinka ensimmäisen vuoden opiskelijat jättävät fuksiuden taakseen ja kastautuvat virallisesti teekkareiksi. Aurajoen kutsuvissa laineissa onkin jo ehtinyt pulahtaa satoja turkulaisia teekkareita ja tapahtumasta on nopeasti kasvanut tärkeä turkulainen teekkariperinne. 

Kasteen järjestämisestä vastaa Teekkarikomission kokoama kastetoimikunta, joka koostuu useimmiten turkulaisten teekkari-ainejärjestöjen jäsenistä. Kastetoimikunnan lisäksi kasteessa mukana ovat olleet sukeltajat, ensiapu, vapaaehtoiset, järjestyksenvalvojat ja nosturikuski, joten tapahtuman voidaan sanoa olevan laajan yhteistyön tulos. Vuonna 2024 teekkarikaste siirrettiin osoitteeseen Läntinen Rantakatu 17, jonne se keräsi paikalle sadoittain katsojia.

Teekkarikomissio avaa syksyisin kastetoimikuntahaun ja keväisin fuksit voivat puolestaan ilmoittautua kasteeseen.
