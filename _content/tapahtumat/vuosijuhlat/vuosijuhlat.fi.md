---
title: Vuosijuhlat
---
## Vuosijuhlat

Vuosijuhlat ovat teekkarikulttuurin arvokkaimpia juhlia. Tarkoitus on kutsua yhdistyksen jäsenet ja kutsuvieraat juhlimaan yhdistystä sen täyttäessä vuosia. “Vujut” pidetäänkin nimensä mukaisesti enintään kerran vuodessa. Viiden vuoden välein sanotaan vietettävän puolipyöreitä vuosijuhlia ja kymmenen vuoden välein pyöreitä. Näillä on tapana olla tavallista juhlavammat.

Vuosijuhlat koostuvat perinteisesti cocktail-tilaisuudesta, pääjuhlasta ja jatkoista. Pukukoodina toimii juhlapuku. On myös mahdollista, että vuosijuhlat korvataan vuosijuhlasitseillä, jotka ovat tavallisia sitsejä hienommat.

Cocktail-tilaisuudessa eli “kokkareilla” varsinkin kutsuvierailla on tapana antaa kuohuviinilasillisen äärellä tervehdys ja lahja, joita vastaanottaa juhliaan viettävän yhdistyksen hallitus. Åbo Akademin teekkarikilloilla on tapana pitää kutsuvieraille erillinen solenn akt tervehdyksiä varten ja cocktail-tilaisuus kaikille vieraille vapaata seurustelua varten.

Cocktailia seuraa pääjuhla eli juhlaillallinen, joka poikkeaa etiketiltään sitseistä. Pääjuhlassa tarjoillaan kolmen ruokalajin illallinen, jonka aikana lauletaan, kuullaan puheita ja palkitaan ansioituneita. Pääjuhlien jälkeen suunnataan jatkoille, joissa mahdollisesti tanssitaan, nautitaan livemusiikista tai lauletaan karaokea.

Seuraavana päivänä rentoudutaan haalarit yllä sillisaamiaisen merkeissä.

Teekkarikomissiolla on ollut tapana järjestää vuosijuhlat viiden vuoden välein. Seuraavan kerran vuosijuhlat järjestetään syyskuussa 2025.
