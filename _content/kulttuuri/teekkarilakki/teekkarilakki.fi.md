---
title: Teekkarilakki
---
![Teekkarilakki](/images/teekkarihattu.jpg)

## Teekkarilakin käyttösäännöt

### §1 Teekkarilakki

Turkulainen teekkarilakki (myöhemmin lakki) on turkulaisen teekkarin tunnus.

Turun yliopiston ja Åbo Akademin teekkarilakki on tupsulakki, jossa on valkoinen pyöreä samettipäällys, musta samettireuna ja musta lippa sekä musta silkkitupsu. Lakin mustaan samettireunukseen, lipan keskikohdalle, on kiinnitetty Turun yliopiston ylioppilaskunnan tai Åbo Akademin ylioppilaskunnan kultainen kokardi riippuen minkä yliopiston alla lakkia käytetään. Turun yliopiston lakin vuori on sinivalkoinen ja Åbo Akademin lakin vuori keltamusta. Lakit tilaa Teekkarikomission hallitus kiltojen tarpeiden mukaisesti, mutta lakin voi tilata myös Teekkarikomission hallituksen myöntämällä erityisluvalla.

### §2 Käyttöoikeus

Lakkia ovat oikeutettuja käyttämään seuraavat henkilöt:

* Turun yliopistosta tai Åbo Akademista diplomi-insinööriksi valmistuneet henkilöt
* Turun yliopistossa tai Åbo Akademissa opiskelevat tekniikan ylioppilaat, joille lakki on kertaalleen myönnetty.
* Ne, joille lakki on kertaalleen myönnetty.

### §3 Lakin myöntäminen

Teekkarikomissio myöntää lakinkäyttöoikeuden ja lakki voidaan myöntää aikaisintaan ensimmäisen opiskeluvuoden vappuaattona. Jokainen kilta luovuttaa lakin aikaisintaan 30.4. seuraavat kriteerit täyttäville henkilöille:

* Täyttänyt kiltansa fuksipassin killan kriteerien mukaisesti
* Osallistunut Eldprowetiin

Muutoin teekkarilakki myönnetään Teekkarikomission toimesta viimeistään diplomi-insinööriksi valmistuneelle henkilölle.

Teekkarikomissio voi erityistapauksissa poiketa näistä kriteereistä. Tällöin tarvitaan Teekkarikomission hallituksen 3/4 enemmistön kannatus.

### §4 Lakin käyttö

Lakkia ei saa luovuttaa henkilölle, jolla ei ole lakin kanto-oikeutta.

30.4. klo 18.00 - 30.9. klo 23.59 välisenä aikana lakkia voi käyttää vapaasti. Muina aikoina lakkia saa käyttää ainoastaan Teekkarikomission hallituksen luvalla tai pysyväisohjesäännön mukaisesti. Lakin käyttöoikeutta haetaan kirjallisesti. Hallitus merkitsee myönnetyt ja evätyt käyttöoikeudet hallituksen kokouksen pöytäkirjoihin.

Lakin kanssa sekä vaatetuksen että käytöksen tulee olla lakin arvolle sopivaa. Muussa tapauksessa lakki tulee piilottaa sen maineen säilyttämiseksi.

### §5 Kiltapinssi

Turun yliopistosta tai Åbo Akademista diplomi-insinööriksi valmistuneet henkilöt ovat oikeutettuja käyttämään oman kiltansa pinssiä tupsun kiinnityskohdan yläpuolella, valkoiseen samettiin kiinnitettynä.

### §6 Pysyväisohjesääntö

Myönnetään pysyvä lakinkäyttöoikeus seuraaviin tilaisuuksiin:

* Automaatioteekkaripäivät
* Fuksien lakkisovituksiin fukseille
* Kemiat kohtaa
* Kirkastusjuhlat
* Kuoro- ja orkesteriesiintymiset, joihin kaikille kuuluu asusteena ylioppilaslakki
* Lippuairueessa toimiville ja kulkueissa, joissa kaikille kuuluu asusteeksi teekkari- tai ylioppilaslakki
* Lukioesittelyt tai muu yliopistojen järjestämä teekkarimarkkinointi
* RekomBIOnaatio
* Tietoteekkarien taistot
* Valtakunnallinen jäynäkilpailu ja muut TEKin tapahtumat, joissa asusteeseen kuuluu teekkarilakki
* Virallinen Wappulehden myyntitapahtuma
* Wappulehden julkaisutilaisuuteen Pönkelitoimikunnalle

Lisäksi myönnetään pysyvä henkilökohtainen lakinkäyttöoikeus Turun yliopistosta tai Åbo Akademista diplomi-insinööriksi valmistuvalle omiin valmistujaispäiviin ja -juhliin.
