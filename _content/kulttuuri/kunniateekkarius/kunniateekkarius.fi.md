---
title: Kunniateekkarius
---
Turkulaiseksi kunniateekkariksi voi Teekkarikomission hallituksen päätöksellä nimetä henkilön, joka on merkittävästi edistänyt teekkarikulttuuria sekä ollut paikallinen ja kansallinen vaikuttaja turkulaisessa teekkariyhteisössä. Tähän mennessä kunniateekkareita, joille lakki on myönnetty nk. poikkeusluvalla, on kolme kappaletta. Lakin käyttö on näin ollen heille sallittu [ohjesäännön](/fi/yhdistys/dokumentit) mukaisesti. Alla on lueteltu tämänhetkiset kunniateekkarit sekä perustelut, miksi nämä kyseiset henkilöt on päätetty nimetä turkulaisiksi kunniateekkareiksi. Lisäksi tämän sivun alalaidasta löydät Turun yliopiston vararehtori emerituksen Mika Hannulan puheen, jonka hän piti Turun Tuomiokirkon portailla 30.4.2025 saadessaan lakkinsa.

## Turkulaiset kunniateekkarit

### Mika Hannula

Mika Hannula on toiminut Turun yliopiston vararehtorina vuosina 2019‍–‍2024 jolloin Turun yliopistossa toteutettiin paikallisten yritysten ja elinkeinoelämän pitkään odottama tekniikan laajennus. Hannula on lisäksi toiminut lukuisissa muissakin tehtävissä. Tällaisia ovat esimerkiksi Tampereen teknillisen yliopiston rehtorina sekä Teknologiakampus Turun johtajana toimiminen. Hannula on väitellyt tuotantotaloudesta tohtoriksi ja tietojohtamisen professori.

Teekkarikomission hallitus päätti myöntää Hannulalle kunniateekkariuden merkittävästä työstä teekkarien eteen Turun alueella sekä pitkäaikaisesta sitoutumisesta tekniikan koulutuksen kehittämiseen Turussa. Hannulan toimet ovat edistäneet teekkarien asemaa erityisesti Turun yliopistossa sekä tuoneet tietoisuutta teekkarialojen merkityksestä sekä koosta tavallisen turkulaisen tietouteen.

### Ann-Louise Hakalax

Ann-Louise Hakalax on toiminut Kemistklubbenin entisenä puheenjohtajana, ollut toteuttamassa 2022 järjestettyä ensimmäistä teekkarikastetta sekä toiminnallaan edistänyt merkittävästi suomenkielisten ja ruotsinkielisten koulutusohjelmien yhteistyötä. Hakalax on toiminut Kemistklubbenissa muutoksien aikakautena ja ollut merkittävästi vaikuttamassa teekkarien näkyvyyteen sekä tunnettuuteen erityisesti ruotsinkielisten keskuudessa Turussa.

Teekkarikomission hallitus päätti myöntää Hakalaxille kunniateekkariuden pyyteettömästä työstä teekkarien eteen. Lisäksi hallitus on perustellut päätöstään esimerkiksi Hakalaxin teekkarihenkisyydellä sekä hänen toimiensa merkityksellisyydellä. Lisäksi Hakalax palkittiin Teekkarikomission kunniamerkillä vuonna 2024 Kemistklubbenin vuosijuhlien yhteydessä.

### Marceline Neg Akieh-Pirkanniemi

Marceline Neg Akieh-Pirkanniemi on väitellyt Åbo Akademista tekniikan tohtoriksi analyyttisestä kemiasta 2012. Akieh-Pirkanniemi on väitellyt aiheesta "Electroactive Ion Exchange Membranes based on conducting polymers". Väitöskirja on julkaistu vuonna 2012. Ennen opintojaan Åbo Akademissa Akieh-Pirkanniemi on opiskellut Martin-Luther-Universität Halle-Wittenbergissä, josta hän on valmistunut maisteriksi käytännön polymeeritieteistä vuonna 2005.

Teekkarikomission hallitus päätti myöntää Akieh-Pirkanniemelle kunniateekkariuden työstään tekniikan alalla sekä osoituksena, että teekkarihenki ei ole vain Suomessa alunperin opiskelleiden ihmisten yksinoikeus. Lakki on myönnetty hänelle syksyllä 2024 yllätyksenä hänen syntymäpäivänään.

## Mika Hannulan puhe Turun Tuomiokirkon portailla 30.4.2025

<div style="float: left; margin-right: 20px; margin-bottom: 10px; width: 200px;">
  <img src="/images/Hannula-puhe.webp" alt="Mika Hannula" style="width: 100%; height: auto;">
  <p style="text-align: center; font-style: italic; font-size: 0.9em; margin-top: 5px;">Mika Hannula's speech after receiving his cap.</p>
</div>

Arvoisa Teekkarikomissio, hyvät teekkarit, fuksit ja ystävät,

Ärade Teknologkomissionen, teknologer och vänner,

Olen syvästi kiitollinen ja otettu tästä kunnianosoituksesta. Se, että Teekkarikomissio myöntää kunniateekkarin arvon ja turkulaisen teekkarilakin käyttöoikeuden – ja tekee sen juuri täällä, Turun Tuomiokirkon portailla – tekee tästä hetkestä minulle poikkeuksellisen merkityksellisen. Jag är stolt över att nu få ansluta mig officiellt till denna hedervärda gemenskap.

Teekkarilakki on paljon enemmän kuin mustalla silkkitupsulla koristeltu ylioppilaslakki. Se on symboli yhteisöstä, jonka ytimessä ovat tiede, tekniikka, innovaatiot ja reipas tekemisen meininki, mutta ennen kaikkea yhteisöllisyys. Tämän lakin kantaminen on etuoikeus, joka tuo mukanaan sekä ylpeyttä että vastuuta. Denna mössa påminner oss om att vi teknologer är en del av en lång och viktig tradition – att bygga en bättre framtid, både för människan och för miljön.

Jag fick min första teknologmössa i Tammerfors under Wappen år 1989. Då kunde jag inte ana att jag 36 år senare skulle få min andra – och det här, på trapporna till Åbo domkyrka, som hedersteknolog i Åbo.

Ja vaikka tamperelaiset ystäväni tämän kuulevatkin, ja saatan tästä vielä myöhemmin kuulla, on pakko todeta, että tämä turkulainen teekkarilakki istuu jotenkin... ehkä ryhdikkäämmin. Ehkä se johtuu siitä, että juuri täällä lakin alle mahtuu myös ripaus Suomen, suomalaisuuden ja Turun Tuomiokirkon historiaa – sitä samaa suomalaisuuden ja kansallisen heräämisen tarinaa. Onhan tämä kirkkokin ollut todistamassa myös suomalaisen yliopistolaitoksen syntyä.

Puheenvuoroni loppuun haluan vielä esittää toiveen teille, rakkaat fuksit, jotka nyt saatte lakkinne: Muistakaa, että hyvässä teekkarissa yhdistyy vastuullisuuden ja uteliaisuuden lisäksi myös rohkeus ja ripaus itsepäisyyttä. Ongelmien ratkaisu ja tekemisen meininki ovat ne, jotka vievät teitä eteenpäin. 

Kom ihåg att visa respekt för er teknologmössa, och ta den aldrig för given. Den är mer än bara en mössa - Den är alltid en del av er, och följer med er, vart livet än för er! 
Kiitos vielä kerran Teekkarikomissiolle tästä suuresta kunniasta!

Ett stort tack ännu en gång till Teknologkommissionen för denna stora ära - och glada Wappen till alla!

<div style="clear: both;"></div>
